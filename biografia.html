<section>
  <div class="portfolio-caption">
    <h1>Biografia</h1>

    Evandro Muti nasce a Viterbo, dove inizia la sua carriera artistica. I suoi primi lavori rispecchiano in pieno le
    esperienze giovanili, creando degli effetti di chiaro e scuro, di spessori, di luci ed ombre con semplici linee nere
    su cartoncini bianchi.
    Questo lavoro si protrae fino ai primi anni settanta quando si trasferisce a Roma per seguire studi di architettura.
    Comincia a frequentare le maggiori gallerie della capitale, conosce diversi artisti, con i quali fa amicizia e
    scopre
    la famosa scuola del “Bauhaus” e con essa i suoi maggiori esponenti nel campo pittorico, quali Kle, Kandinsky,
    Mondrian e Vasarely, che determinano la sua tecnica, fino ad inventare un suo genere personale. Questa scoperta
    segnerà in modo fondamentale la sua arte.
    <br>
    Da questo momento abbandona il bianco e nero e si dedica al colore, che affronta con molta originalità e
    spigliatezza.
    Crea delle visioni astratte, formate da intrecci geometrici, da forme su diversi piani, così da rendere il
    quadro quasi tridimensionale portando avanti questo discorso fino ai primi anni ottanta. Evandro muti

    In questo periodo vi è il primo approccio al figurativo, dove crea un mondo tutto suo, fatto di quadri onirici,
    incantati, paesaggi con strutture architettoniche immaginarie, surreali, con sfondi piatti, privi di sfumature ma
    dalla forte vitalità coloristica. Ritrae oggetti di uso comune e ne stilizza le forme, rendendole quasi estranee.

    La padronanza del colore e la levigata finitura del tratto gli conferiscono un’intensa raffinatezza. In sintesi,
    Evandro è attento all’oggetto, interessato al frammento, contemporaneo nel colore. Proprio al frammento e al colore
    si
    rifà la sua ultima generazione di quadri, le sue ultime invenzioni.

    I soggetti sono nuovi: frammenti di treni. Il treno, simbolo per eccellenza del viaggio, quello che in effetti
    l’artista compie con i suoi quadri, un viaggio immaginario intorno al mondo, cercando di abbracciare tutti i popoli
    con la speranza di portare un messaggio di pace e fratellanza.
    </p>
  </div>
</section>